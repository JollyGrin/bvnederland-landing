Het vrijheidsdividend is een bedrag van 1.000 euro per maand, 12.000 euro per
jaar wat elke Nederlander ouder dan 18 jaar op zijn rekening krijgt gestort. Dit
is onafhankelijk van of iemand werkt of niet. Het is belastingvrij. Dit dividend
zal een vloer vormen waarop alle Nederlanders kunnen staan tijdens de
veranderingen die deze 21-eeuwse samenleving brengen. Ook zal dit Nederlanders
de mogelijkheid geven hun rekeningen of schulden af te betalen, langer door te
studeren, creatief te zijn, bedrijven te starten, gezonder en sterker te worden
en meer tijd om aan hun gezin of vrije tijd te besteden. Deze vloer zal mensen
tijdens de Vierde Industriële Revolutie waarin we nu zitten perspectief kunnen
bieden op een betere toekomst, op een beter en voorwaarts Nederland. Wil je meer
weten? Klik dan hier

__Waarom willen wij het vrijheidsdividend invoeren?__

Toen wij in de cijfers doken schrokken wij hier van. Voor veel mensen in ons
land is de levensverwachting voor het eerst in jaren gedaald, mentale depressies
zijn gestegen en ook ons vertrouwen in elkaar en in onze instituties zijn
gedaald, met grote verschillen tussen de mensen die wel profiteren van de
21-eeuwse economie en de mensen die niks van deze technologische welvaart
voelen. Daarbij dreigen de komende 10 tot 20 jaar honderdduizenden tot miljoenen
banen uit Nederland te verdwijnen door automatisering en technologie. Dit zal
niet in een keer gebeuren, maar een langzaam proces zijn die we niet in de gaten
hebben, terwijl het ondertussen steeds meer mensen achterlaat in onze economie.
Echter moeten we daar nu een oplossing voor vinden willen we ervoor zorgen dat
we in een Nederland blijven wonen waarin iedereen perspectief heeft op een
waardig leven. Deze banen verdwijnen namelijk ook vaker buiten de Randstad, met
een meer sociaal en economisch verdeeld land als gevolg. Dit kunnen we niet
accepteren en hiervoor wil Beweging Voorwaarts het vrijheidsdividend van 1.000
euro per maand introduceren, als een vloer waarmee we het benodigde huis van
maatregelen voor de toekomst samen gaan bouwen. Via deze link kan jij je verhaal
delen waarom jij een vrijheidsdividend in Nederland wil.

__Hoe betalen we voor het vrijheidsdividend?__

Hoe we voor het vrijheids dividend betalen is een belangrijke vraag. 

Betalen voor een vrijheidsdividend van 1.000 euro per maand voor elke
Nederlandse burger lijkt onmogelijk, zeker als we uitgaan van de manieren waarop
we nu dingen financieren. Onmogelijk is het echter niet. Integendeel zelfs: Met
alle kosten die we op bijvoorbeeld op zorg en criminaliteit besparen komen we al
miljarden verder. Maar hoe willen wij het precies doen? Als we uitgaan van een
hoge inschatting van 13 miljoen (10.5 miljoen volwassen Nederlanders +
overstappende AOW’ers) die het vrijheidsdividend krijgen, komen we op een bedrag
uit van 130 miljard. Daarnaast zullen we de kinderbijslag naar 300 euro per
kwartaal verhogen, omdat mensen met veel kinderen anders niet genoeg hebben aan
het vrijheidsdividend. Kinderen hebben is een teken van optimisme en moeten we
stimuleren!

1. Ten eerste besparen we miljarden op de versimpeling van ons sociale systeem.
   Het vrijheidsdividend is optioneel, wat betekent dat mensen kunnen kiezen of
   ze hun uitkeringen, toeslagen etc. willen behouden, of dat ze
   onvoorwaardelijk elke maand het dividend uitgekeerd willen krijgen. Ervan
   uitgaande dat de meerderheid van de mensen voor het vrijheidsdividend kiest
   zullen we miljarden besparen. Ook geven we oudere deze optie, met als gevolg
   een besparing op de AOW, en een koopkrachtverbetering voor ouderen die het
   minder hebben. Daarnaast zullen we de niet geslaagde participatiewet
   afschaffen. Tenslotte zal ook de studiefinanciering wegvallen omdat studenten
   met het vrijheidsdividend er veel meer vooruit op gaan. Bij elkaar kom je dan
   op een bedrag van 25 miljard.

2. We zullen dook de bureaucratie van alle heffingskortingen,
   hypotheekrente-aftrek, met een opbrengst van 60 miljard in plaats van 70 ,
   zodat er een goede overgangsperiode is.

3. We besparen door de invoering van het vrijheidsdividend ook heel veel geld.
   Bijvoorbeeld op zorg (kost nu 100 miljard), criminaliteit (kost nu 13 miljard
   en veiligheid in onze wijken met als gevolg bijvoorbeeld minder vertrouwen
   tussen mensen. Ook wordt veel criminaliteit niet meer gemeld), kosten
   dakloosheid (recent hebben Utrecht, Amsterdam, Rotterdam en Den Haag de
   noodklok geluid om de stijgende dakloosheid in Nederland en haar kosten.
   Niemand zou dakloos moeten zijn. Zie ook ons stuk over daklozen). Hier
   besparen we al snel minstens 20 miljard mee omdat onze mensen gezonder en
   sterker worden, meer perspectief zullen hebben en dus ook niet op de straat
   hoeven te leven.

4. We voeren een belasting in op tech-bedrijven hun omzet in Nederland. Deze
   hebben jarenlang te weinig betaald, terwijl ze ondertussen wel veel van onze
   banen automatiseren en onze persoonlijke gegevens gebruiken als
   winstproducten. Onze belastingdienst zal het daarnaast veel minder druk
   hebben door de versimpeling van het belastingstelsel, dus genoeg tijd om deze
   belasting eindelijk eens door te voeren. Door hiernaast ook achter
   belastingontwijking aan te gaan (we hebben nog 47 miljard tegoed) willen we
   met deze maatregelen minstens 20 miljard ophalen. Tijd voor een
   data-dividend!

5. Het geld zal verder niet verdwijnen. Het geld zal in de economie rond blijven
   circuleren met als gevolg een groei van de economie en onze
   belastinginkomsten. Mensen geven namelijk niet meer uit, maar ze zullen ook
   bedrijfjes gaan starten en productiever worden op het werk door hun betere
   gezondheid. Hierdoor krijgen we een deel van het geïnvesteerde geld terug.

6. Verder zullen we ons huidige belastingstelsel aanpassen aan de tijden waarin
   we leven, namelijk tijden waarin arbeid veel te veel belast wordt ten
   opzichte van vermogen. Werken moet weer gaan lonen, dus zullen we de
   belastingschijven versimpelen naar maximaal twee vlaktaksen die lager zijn
   dan de huidige. Daarnaast zullen we vermogens wel meer gaan belasten, maar in
   ruil hiervoor belastingvoordelen geven voor vermogen dat geïnvesteerd wordt
   in Nederlandse projecten. Met deze versimpeling die nader bekendgemaakt wordt
   willen we in het begin minstens 5 miljard ophalen.

7. Tenslotte zullen we met een belasting op financiële transacties en een hogere
   CO-2 belasting de rest van het gat opvullen. Hierdoor zorgen we ervoor dat er
   minder speculatief gehandeld wordt op de beurzen en zorgen we er
   tegelijkertijd voor dat mensen de baten van duurzaam klimaatbeleid in hun
   portemonnee terugzien.

__Zullen mensen niet stoppen met werken?__

Als we deze vraag beantwoorden moeten we eerst kijken hoe ons huidige systeem
werk ontmoedigt. Binnen ons huidige systeem is er namelijk sprake van een
mechanisme dat ervoor zorgt dat mensen minder willen werken, genaamd de
armoedeval die bij invoering van een vrijheidsdividend verdwijnt.

Deze armoedeval houdt in dat mensen die een uitkering krijgen het niet
interessant vinden om te gaan werken, omdat ze hierdoor hun uitkering
kwijtraken. Ze verdienen vaak maar een paar duizend euro of meer dan bij hun
uitkering, maar werken er wel veel voor. Ze betalen hierdoor vaak 80 of zelfs 90
procent belasting over hun inkomen. Bij het verwijderen van deze armoedeval
zullen er heel veel nieuwe mensen de arbeidsmarkt opstromen die werk willen
doen, juist omdat ze een vrijheidsdividend als vloer hebben om op te staan en
werken meer gaat lonen. Deze aantallen kunnen vervolgens voor een groot deel de
mensen die de arbeidsmarkt tijdelijk of permanent verlaten opvangen.

Daarnaast moeten we onze definitie van werk herdefiniëren, omdat onbetaald werk
zoals mantelzorg, het zorgen voor onze kinderen en vrijwilligerswerk ook
ontzettend veel toevoegen aan onze economie en maatschappij. Die worden nu niet
erkend en met een vrijheidsdividend en een nieuw bbp willen wij dit wel doen.

Het is dus niet erg als we zien dat mensen minder betaald werk gaan doen omdat
ze een vrijheidsdividend krijgen. Dit betekent enkel dat ze ander soort werk
gaan doen die onze maatschappij sterker maakt.

Tenslotte is het ook begrijpelijk dat mensen niet stoppen met werken. Of dat nu
betaald of onbetaald is. Wij mensen vinden het allemaal fijn om een bezigheid te
hebben en daarnaast een plek waar we een sociale cirkel hebben. Thuis op de bank
zitten is ten tweede ook een uiterst depressieve toestand omdat we hier de
mentale en sociale stimulering die we als mensen nodig hebben volledig missen.
Dit geldt dus voor iedereen. Rijk en arm.

Ons huidige systeem gaat echter uit van het idee dat de meerderheid van de
mensen niet wil werken en het kost miljarden om dit te doen. De vraag is dus of
we aan het huidige systeem vast willen houden die elk individu wantrouwt, of dat
we naar een systeem willen die gelooft in de individuele mens en deze minderheid
voor lief neemt. In het huidige systeem zetten we namelijk meer mensen
buitenspel door hun onbetaalde werk niet te erkennen, dan wanneer we met een
vrijheidsdividend dit werk wel erkennen en daarnaast voor duizenden mensen in
onze maatschappij ervoor zorgen dat werken weer gaat lonen.

Met een beter Nederland als gevolg. 


__Wat zijn de voordelen van het vrijheidsdividend?__

Het vrijheidsdividend heeft tal van voordelen en momenteel komen uit het
experiment in Stockton, Californië continu nieuwe resultaten binnen. Ook in het
verleden hebben we gezien hoe experimenten veel goede resultaten opleverde. Hier
zijn de voordelen die het voor Nederland zal opleveren:

 
__Stimuleert mensen meer te gaan werken.__

Het vrijheidsdividend stimuleert veel mensen juist om te werken, of dat nu
onbetaald of betaald werk is. Ons huidige systeem is momenteel namelijk zo
gemaakt dat het voor mensen niet loont om te werken. Wanneer mensen die een
uitkering hebben of een toeslag krijgen namelijk meer gaan verdienen raken ze
deze kwijt. Hierdoor gaan ze er in sommige gevallen vaak maar enkele tientallen
euro’s op vooruit, terwijl we wel veel meer werken. Dit noem je de armoedeval en
deze verdwijnt bij invoering van het vrijheidsdividend. Daarnaast zal het
vrijheidsdividend mensen ook meer controle geven over het soort werk wat ze
willen doen. Op dit moment in Nederland vindt 8% (conservatieve inschatting) van
de beroepsbevolking zijn werk niet de moeite waard. Uit een studie van de
Universiteit Canberra uit 2011 blijkt dat een baan hebben die we haten niet
alleen slecht is voor onze fysieke en mentale gezondheid, maar het ook slechter
kan zijn dan helemaal geen baan hebben. Een vrijheidsdividend van 1.000 euro per
maand kan hen de ruimte geven een baan te kiezen die ze leuker vinden. Als
hierdoor uit de cijfers blijkt dat mensen minder zijn gaan werken is dit dus
niet per se erg. Mensen zijn namelijk dingen gaan doen die ze waardevol vinden,
met als gevolg een meer gezonde en productieve economie/samenleving als gevolg.

 
__Maakt ons gezonder en sterker:__ Het vrijheidsdividend legt een vloer neer waar
alle Nederlanders op kunnen staan, met als gevolg meer financiële zekerheid en
minder stress. Hierdoor zullen mensen hun mentale en fysieke gezondheid flinke
stappen maken, met als gevolg niet alleen een mooier Nederland met sterke
mensen, maar ook een meer productieve economie.

__Verminder bureaucratie:__ Doordat veel uitkeringen en toeslagen overbodig worden
wordt de bureaucratie die momenteel bestaat in onze overheid veel kleiner, met
als gevolg een meer efficiënt werkende overheid die zich kan richten op de
dingen die echt belangrijk zijn, in plaats van mensen elke dag georganiseerd te
wantrouwen.

__Erkent onbetaald werk:__ Momenteel wordt al het onbetaalde werk wat in Nederland
gedaan wordt niet erkend door de overheid in haar bbp. Wij willen niet alleen
een menselijk bbp introduceren die dit werk meeneemt, maar ook het
vrijheidsdividend die als erkenning zal fungeren voor dit werk. Mensen zullen
hierdoor ook meer onbetaald werk kunnen gaan doen, zoals vrijwilligerswerk,
mantelzorg en zorg voor de familie.

__Stimuleert ondernemerschap:__ Zonder ondernemerschap was onze economie nooit zo
competitief geworden. Toch wordt ondernemerschap voor veel mensen een steeds
minder reële optie. Ondernemerschap vergt namelijk het nemen van risico, maar
wanneer bijvoorbeeld een jonge student met een goed idee een studieschuld heeft
is dit risico te groot. Er is te te veel onzekerheid om risico te nemen. Het
vrijheidsdividend zal niet alleen deze jonge student de kans geven te gaan
ondernemen, maar ook duizenden andere Nederlanders met een goed idee, met als
gevolg een meer dynamisch Nederland met meer banen.

__Vergroot onderhandelingsmacht van arbeiders:__ Doordat mensen een
vrijheidsdividend van 1.000 euro per maand krijgen leidt dit ertoe dat zij
eerder ‘nee’ kunnen zeggen tegen hun werkgever. Eerder ‘nee’ tegen een slecht
loon. Een werkgever kan hierdoor minder makkelijk exploitatieve lonen aanbieden.

__Vergroot onze economie:__ Het dividend wat elke Nederlander krijgt verdwijnt
natuurlijk niet. Het zal blijven rond circuleren in onze gemeenschap en
economie, met als gevolg meer banen, meer economische activiteit en meer
belastinginkomsten.

 
__Vergroot mentale capaciteit van nederlanders.__

Het is aangetoond dat mensen die in armoede door het feit dat ze bijvoorbeeld
vaker slecht slapen door de stress IQ-punten verliezen. Ook zitten ze door hun
geldgebrek continu in een tunnelvisie waarin ze enkel over hun schuld of
geldtekort kunnen nadenken, met als gevolg dat ze minder mentale capaciteit over
hebben om Nederland met hun ideeën en arbeid een mooier land te maken. Het
vrijheidsdividend lost dit tekort op en legt een vloer voor mensen om op te
staan, met als gevolg een ruimere geest en slimmere mensen!

 
__Ondersteunt het gezinsleven.__

Schulden, armoede, stress, en laat staan geen optimisme voor de toekomst is
nooit goed voor een gezin. De vader en moeder maken meer ruzie over kleine
dingen, omdat ze een slechte dag hebben gehad, of zich allebei zorgen maken over
hoe de rekeningen betaald gaan worden volgende maand. Hier lijdt ook het kind
onder, met als gevolg vaak helaas minder goede resultaten op school, of een
negatief beïnvloede emotionele ontwikkeling.

Dit zou niet mogen gebeuren in Nederland. Elk gezin zou minstens boven de
armoedegrens moeten zitten. Dat staat niet alleen symbool als erkenning voor het
gezin als hoeksteen van onze samenleving, maar is ook een investering die zich
terug zal betalen. Daarnaast zorgen schulden, lagere lonen en een moeilijke
woningmarkt er ook voor dat jonge mensen het vaak überhaupt niet kunnen
veroorloven na te denken over het starten van een gezin. Dit terwijl ze dat
misschien heel mooi zouden vinden. Het vrijheidsdividend kan hier verandering in
brengen door het gezinsleven van families in Nederland te versterken en
daarnaast het creëren van gezinnen te stimuleren.
 

__Valt het hele oude sociale stelsel hierdoor weg?__

We geven mensen de keuze of ze hun uitkeringen, toeslagen etc. willen behouden,
of dat ze hun vrijheidsdividend liever aanvragen. Zo geven we mensen de vrijheid
te kijken wat beter voor hen is. In dit geval zal het overgrote deel ook voor
het vrijheidsdividend kiezen, met als gevolg een versimpeling van het
bureaucratische systeem wat we nu hebben. Dit systeem is bovendien ook steeds
strikter gaan controleren, met als gevolg geen wederzijds vertrouwen meer tussen
de overheid en burger, en dus ook geen ‘sociaal’ systeem meer zoals we die
vroeger hadden. Het vrijheidsdividend is een voorschot op het sociale systeem
van de 21ste eeuw, zorgt ervoor dat onze overheid efficiënter gaat werken en zal
er tenslotte voor zorgen dat we mensen weer gaan vertrouwen. 99 procent van de
mensen doet er namelijk wel goede dingen mee. Het is onlogisch beleid te blijven
uitvoeren dat zich richt op de 1 procent.


__Het basisinkomen zal tot een nieuwe migratiestroom leiden__

Dit is een belangrijk tegenargument om te beantwoorden, omdat door de recente
migratiecrisis in 2015 er veel vragen rondom immigratie zijn ontstaan. Wanneer
mag iemand een burger worden? Gaan deze culturen wel samen? Hoeveel willen we
uitgeven aan immigratie en de bijkomende integratie? En tenslotte: Hoe zet je de
nood van de immigranten af tegen de rechten die burgers in ons eigen land
hebben? Dit zijn hevig bediscussieerde vraagstukken die belangrijk zijn bij het
invoeren van een basisinkomen.

Het is daarom ook belangrijk dat het vrijheidsdividend, dat zich erg baseert op
de bijdrage die we allemaal leveren aan de maatschappij en daarmee ook aan ons
Nederlandse burgerschap, pas uitgekeerd wordt wanneer mensen 2-5 jaar
bijvoorbeeld in Nederland hebben gewoond. Het basisinkomen zal dan ook meer om
onze individuele rechten draaien. Daarnaast zal is dit vrijheidsdividend geen
zero-sum game. Het is niet zo dat wanneer iemand anders een dividend krijgt, jij
hierdoor verliest. Nee, we gaan er allemaal op vooruit, juist omdat we allemaal
aandeelhouders zijn van dit land.


__Het is dom om het basisinkomen ook aan rijke mensen te geven__

De zin ‘De welvaart die we tot nu toe met z’n allen hebben gecreëerd’ is hier
essentieel.

Want waarom verdienen mensen met meer geld dit vrijheidsdividend niet? Dit zijn
de mensen die bijvoorbeeld met hun bedrijf voor werkgelegenheid zorgen, of door
hun werk op een andere manier heel veel waarde hebben gehad voor de
maatschappij. We voegen allemaal op een andere manier toe aan de vooruitgang van
Nederland. Stigmatiseren we hen dan niet als we hen geen geld geven ‘enkel’
omdat ze geld genoeg hebben? En stigmatiseren we momenteel binnen ons huidige
sociale stelsel de armen niet ‘enkel’ omdat ze te weinig geld hebben?

Verder zorgt de universaliteit van het vrijheidsdividend er ook voor dat het
mensen weer het gevoel geeft dat we ondanks de verschillen die er altijd zullen
bestaan, we op altijd op 1 manier gelijk zullen zijn. We zijn allemaal burgers
en aandeelhouders van de B.V. Nederland. In de 20ste eeuw hebben we ons land
opgebouwd onder dit principe van ‘universalisme’. Naarmate de tijd vorderde werd
het algehele systeem van universele zekerheden echter steeds duurder voor ons
als bevolking. Oplossing werd gezocht in het steeds verder terugdringen van deze
zekerheden, zonder er nieuwe innovatieve ideeën tegenover te zetten om mensen
echt te helpen in tijden van automatisering en globalisering.

Het vrijheids dividend kan dit innovatieve idee zijn en tegelijkertijd het
solidaire gevoel van een universeel systeem herintroduceren.

Tenslotte is het veel efficiënter om het vrijheidsdividend aan iedereen uit te
keren omdat we mensen met een uitkering hierdoor niet meer hoeven te
controleren. We geven nu miljarden uit om mensen in ons land te wantrouwen, in
plaats van te vertrouwen. Het vrijheids dividend is een manier om de mens eerst
te stellen in maatschappelijk beleid en samen verder te bouwen.

__Een basisinkomen is een vorm van communisme  en willen we dat nou echt?__

De vergelijking tussen het vrijheidsdividend en het communisme is tot op zekere
hoogte begrijpelijk. Bij het vrijheidsdividend krijgt iedereen namelijk
hetzelfde bedrag. Bij het communisme krijgt ook iedereen ongeveer hetzelfde
bedrag, maar dan zijn alle mensen gelijk. Het communisme is tenslotte een
revolutionaire beweging die onder andere naar een klassenloze maatschappij
streeft waar iedereen in bezit is van de productiemiddelen. Het
vrijheidsdividend is dit niet. Het vergt namelijk geen klassenloze maatschappij
en is ook geen afwijzing van het kapitalisme. Het kan als een sociale correctie
gezien worden op het kapitalisme, zodat zij op de langere termijn kan blijven
bestaan en de welvaart kan blijven brengen die het altijd gebracht heeft. Maar
tenslotte moeten we de vraag stellen of we ons voorstellingsvermogen willen
beperken tot termen als kapitalisme en socialisme. Juist een van de grootste
problemen van ons huidige beleid is namelijk dat we beleid of voorstellen die
vernieuwend zijn afwijzen omdat een instantie laat zien dat het ‘onbetaalbaar’
is. Zij maken het te ingewikkeld, dus het zou zonde zijn als we het vervolgens
te simpel maken met een distinctie tussen kapitalisme en communisme/socialisme.

 
Het is dan ook tijd een nieuwe taal te vinden voor hoe we ons economisch systeem
omschrijven. Distincties tussen kapitalisme en socialisme en tussen markt en
staat zijn te scherp. Te veel vrije markt leidt tot een falende staat waarin de
overheid hun handen aftrekt van verantwoordelijkheid voor hun burgers, terwijl
te veel staat leidt tot veelal autoritaire bewinden die hun burgers te weinig
vrijheid geeft. Het vrijheidsdividend is geen van beide, maar vooral geen
communisme. Het neemt namelijk geen vrijheid, maar geeft vrijheid terug aan de
mensen.

__Zoals Amerikaanse presidentskandidaat Andrew Yang zegt:__

‘Het vrijheidsdividend is geen communisme, het is enkel kapitalisme wat niet op
0 begint. ‘

 
__Ondersteunen mensen in Nederland dit vrijheidsdividend wel? Kunnen we er uberhaupt mee winnen?__

Het vrijheidsdividend, in tegenstelling tot wat veel mensen geloven, wordt heel
breed ondersteund in Nederland.

In deze grafiek uit een onderzoekspeiling van I&O Research kunnen we zien dat 38
procent van de mensen sowieso voor is. Nog eens 26 procent weet het niet. Wat
nog wel belangrijker is, is het feit dat van links tot rechts mensen zich
aangetrokken voelen tot dit idee. Gecombineerd met onze ideeën die zich niet
aantrekken van begrippen als links of rechts, maar naar de cijfers kijken, is
het dus zeker mogelijk een geweldige campagne te gaan voeren.

 
__Is automatisering een goede reden het vrijheidsdividend invoeren? Ik zie namelijk de gevolgen van robots nog niet.__

Het is logisch dat we de ‘robots’ niet zien. Automatisering is namelijk niet
enkel de robots die in fabrieken onze auto’s maken, maar ook de software die met
behulp van kunstmatige intelligentie grote sprongen maakt. Heel langzaam duwt
dit proces mensen uit onze arbeidsmarkt, zorgt het voor lagere lonen en maakt
het mensen tenslotte steeds makkelijker vervangbaar. Uit een recent verschenen
rapport van het CPB, Universiteit Utrecht en Boston University (Automatic
Reaction - What Happens to Workers at Firms that Automate?)

blijkt verder dat ongeveer 9 procent van de werknemers bij een bedrijf werkt die
veel aan het investeren is in automatisering. Bij een volgende crisis kan dit
betekenen dat veel van hen ontslagen worden.


Hier zien we verder uit datzelfde rapport hoe automatisering lonen omlaag kan
duwen. En dit is niet het enige rapport. In het nog niet verschenen boek van
Koen (Vrijheidsdividend in Nederland), gaat hij in op nog allerlei andere
prognoses en rapporten die voorspellen dat Nederland de komende jaren hard
getroffen kan worden. Ondertussen reageren onze politici hier niet op met echte
oplossingen. Het vrijheidsdividend is dat wel. Mensen moeten een vloer hebben om
op te staan tijdens de golf van automatisering waar we nu middenin zitten, met
daarnaast andere zekerheden die wij in ons manifest hebben staan. De tijd is nu!
